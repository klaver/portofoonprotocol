# CHIRP configuratie bestanden
In de /chirp/ directory staan diverse configuratiebestanden die gebruikt kunnen worden in combinatie met de Chirp Next software, voor het programmeren van uiteenlopende merken/modellen portofoons.
Gebruik altijd de meest actuele versie van Chirp Next, verkrijgbaar via de officiÃ«le Chirp website: https://chirpmyradio.com/projects/chirp/wiki/Download Daar vind je ook een overzicht voor welke portofoons die software geschikt is.

Alle hier aangeboden configuraties zijn gebaseerd op openbare bronnen. Mochten er aanvullingen/aanpassingen nodig zijn, dan hoor ik het graag! Contactgegevens staan onderaan mijn pagina op https://klaver.it/

## PMR-446
Voor vergunningsvrije persoonlijke communicatie, kun je binnen Europa gebruik maken van 16 specifieke frequenties in de 446 MHz reeks. Deze zijn gereserveerd voor Personal Mobile Radio (PMR), vandaar de samengestelde naam PMR-446. Het zendvermogen binnen die frequenties is maximaal 0,5 Watt. Vrijwel alle consumenten portofoons die je in de gangbare elektronicawinkels kunt kopen, voldoen hier netjes aan.

Een aantal concurrerende fabrikanten hebben echter ooit bedacht dat ze een paar truukjes moesten toevoegen aan het radio-signaal, zodat het standaard niet mogelijk zou zijn om verschillende merken portofoons door elkaar te gebruiken. Gelukkig zijn die truukjes bekend, en staan er voor **Motorola** en **Kenwood** specifieke PMR446 configuratie bestanden, zodat je met een ander merk/model portofoon toch met Motorola's en Kenwoods kunt communiceren.

## HAM Repeaters NL
Als je het radiozendamateur examen Novice (N) of Full (F) hebt gehaald, dan komen er een aantal extra frequentiebanden bij, waarop je mag zenden. Na registratie bij het RDI ontvang je een call-sign, waarmee je contact kunt leggen met andere radiozendamateurs. Omdat het bereik van een portofoon niet zo heel groot is, zijn er door het hele land zogenaamde repeater stations beschikbaar. Zodra je met je portofoon op de ingangsfrequentie van een repeater gaat zenden, zal je bericht direct via de uitgangsfrequentie van de repeater met hoog vermogen her-zonden worden en voor iedereen in de wijde omtrek hoorbaar zijn.

## HAM Satelliet communicatie
Rond de wereld vliegen enkele speciale FM repeater satellieten. Wanneer je een specifieke yagi antenne aan je portofoon koppelt en je deze richt op op die satellieten , kun je een nog veel grotere afstand overbruggen dan met standaard NL repeaters. Ook voor de frequenties van deze satellieten heb je een radiozendamateur licentie nodig.

Vanwege het doppler-effect dat op de UHF 70cm band kan optreden bij snel bewegende objecten (zoals satellieten), zijn er naast de center frequentie (=00) ook stapjes van +/-5 en +/-10 toegevoegd. Beweegt de satelliet naar je toe, dan kunnen de radio-golven gecomprimeerd zijn en zul je iets in de plus moeten afstemmen. Vliegt de satelliet van je weg, dan is het radio-signaal wat meer uitgerekt en zul je een frequentie net iets lager moeten pakken.

## Marifoon
Ben je in bezit van een MARCOM-A of MARCOM-B certificaat, dan mag je voor specifieke doeleinden gebruik maken van de marifoon kanalen, zoals beschreven in de maritieme voorschriften.

## DARES
Dutch Amateur Radio Emergency Service (DARES) wordt ingeschakeld wanneer reguliere communicatievoorzieningen van hulpdiensten (zoals C2000) uitvallen of ontoereikend zijn. Dit kan gebeuren tijdens grootschalige rampen, zoals overstromingen, stormen, aardbevingen of andere noodsituaties waarbij de infrastructuur beschadigd raakt.

Dit noodcommunicatienetwerk is dus primair bedoeld voor ondersteuning in de communicatie van de hulpdiensten onderling. Het is niet de bedoeling om hier zelf op te gaan uitzenden (tenzij je onderdeel bent van DARES), maar het is wel een handige bron van informatie om mee te kunnen luisteren in het geval van een (natuur)ramp.
